A fronte di numeri così rilevanti sorge spontaneo domandarsi quali siano le destinazioni delle persone che decidono di lasciare la propria terra, per un tempo definito o permanentemente.
Storicamente, la mobilità della popolazione trentina non era una novità, già nel XVIII secolo vi sono numerose testimonianze di spostamenti di alcune categorie di mestieri come i perteganti (venditori ambulanti originari della zona del Tesino), gli spazzacamini o i segantini (lavoratori del legno, solitamente provenienti dalle Giudicarie). Generalmente gli spostamenti avevano due caratteristiche: la temporaneità e la direzione verso altri territori dell’Impero asburgico, erano quindi esempi di mobilità interna. 
