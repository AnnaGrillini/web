A partire dal 1878 comincia un graduale aumento delle richieste di passaporti. Nel 1882, in corrispondenza della prima grande alluvione, c’è un primo picco nelle partenze, seguito da una stabilizzazione per gli anni successivi e un nuovo picco nel 1889, anno di un’altra importante alluvione. Il picco del 1889 segna un deciso aumento nei volumi migratori, che rimane tale fino a metà degli anni ‘90.
Nel 1880 il territorio trentino conta 347.203 abitanti, che nel 1890 salgono ad appena 349.203. Lo scarsissimo sviluppo demografico registrato in questo decennio pone il Trentino in linea con le statistiche di sviluppo del Regno d’Italia, un territorio pesantemente segnato dalla migrazione, più che con quelle del resto dell’impero. Le oltre 14.000 richieste di passaporti e le partenze non documentate hanno certamente impattato pesantemente la crescita demografica, contribuendo a dipingere il quadro di un paese che va via via svuotandosi.
