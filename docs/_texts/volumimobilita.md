Come evidenziato dal grafico, comincia così un graduale e consistente aumento dei volumi migratori che arriva anche ad impattare lo sviluppo demografico. Mentre nella prima metà del secolo la popolazione trentina conosce un consistente aumento di circa 85.000 unità, a partire dal 1880 c’è un’inversione di tendenza: in questo decennio l’incremento demografico è inferiore rispetto alla media dei territori dell’Impero asburgico ma soprattutto il numero di partenze mina in maniera decisa la crescita della popolazione. I 347.203 abitanti del 1880 diventano appena 349.203 nel 1890, un dato su cui pesano le oltre 15.000 partenze (legali, ovvero dichiarate tramite passaporto) registrate negli stessi anni. 
