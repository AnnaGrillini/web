Mentre nei secoli precedenti la mobilità era stata soprattutto una questione maschile, nel XIX secolo inizia sempre più a coinvolgere anche le donne. La mobilità femminile rimane comunque una minoranza sul totale degli spostamenti ma risulta interessante per alcune sue caratteristiche. Le donne che si spostavano sono principalmente domestiche o sarte, nubili per cui il viaggio implica anche una decisa spinta verso l’emancipazione, verso una vita e una professione lontane dalle dinamiche di paese e di famiglia. Più diversificato è il campo delle professioni delle donne che partivano per raggiungere il marito oltreoceano, qui troviamo contadine, casalinghe o lavoratrici precarie di vario genere. Proprio quest’ultima è una caratteristica peculiare della mobilità del tardo Ottocento, con l’aumentare dei trasferimenti oltreoceano cresce anche il numero di donne che decide di lasciare il Trentino in favore di un nuovo continente. In questo periodo di tempo non abbiamo, quindi, solamente una presa di importanza del numero di donne che si spostano ma anche l’inizio della mobilità extracontinentale femminile.
