La Valle dell’Adige, l’Alta Valsugana, la Val di Cembra e la Val di Non  sono indubbiamente le valli più rappresentate nel campione da noi considerato, questi sono indicati come luoghi di origine in oltre 9000 passaporti. La Valle dell’Adige e l’Alta Valsugana e Bersntol, in particolare, coprono rispettivamente il 24 e il 28% di tutte le provenienze.
Altri dati, invece, si discostano da quanto ci si poteva aspettare. Entrando nei dettagli, le Giudicarie danno le origini solo allo 0.1% delle persone comprese nel nostro studio, nonostante storicamente i suoi abitanti siano tra i più girovaghi a causa di professioni quali il venditore ambulante o l'operaio ferroviario. Allo stesso modo, il Tesino e la Bassa Valsugana con i loro arrotini, la transumanza e i venditori di stampe risultano essere la casa dello 0.78% dei migranti. La Val di Fassa e la Vallagarina combinate non raggiungono nemmeno l’1% del totale delle provenienze.
Dare una spiegazione soddisfacente a queste anomalie risulta difficile. Il passaporto non è un documento obbligatorio per muoversi entro i confini dell’Impero asburgico e anche varcare i confini nazionali senza documenti è cosa abbastanza comune; possiamo presumere che semplicemente non si sentisse l’esigenza richiederlo. Un’altra ipotesi è la tipologia di professione, tra quelle che richiedono spostamenti continui alcune sono estremamente comuni, tramandate in ambito famigliare e il loro svolgimento è niente più che una normale amministrazione, non necessitante di nessuna forma di ufficialità. Non è poi da sottovalutare l'atteggiamento ostile del governo verso l’emigrazione, scoraggiata quando non ostacolata,  specialmente nel caso di giovani uomini che partono a ridosso del proprio periodo di leva.
