A fronte di numeri così rilevanti sorge spontaneo domandarsi quali siano le destinazioni delle persone che decidono di lasciare la propria terra, per un tempo definito o permanentemente.
Come è possibile osservare dal grafico, il 41% degli spostamenti riguarda destinazioni interne all’impero, mentre il 53% è diretto verso altri paesi europei. L’Austria è il paese maggiormente rappresentato nell’ambito della mobilità interna, mentre per quella europea troviamo la Germania, seguita dall’Italia.
In entrambi i casi, migrazione interna o europea, sono soprattutto spostamenti temporanei con il passaporto di durata compresa tra i 3 e i 12 mesi. Ciò indica una migrazione soprattutto di tipo stagionale, legata ad esempio ai raccolti oppure al tempo dei cantieri ferroviari. Contadini e allevatori si dirigevano principalmente in Austria, Germania e Svizzera, mentre gli operai ferroviari (aisempòneri) arrivarono a operare anche in Russia.
Storicamente, la mobilità della popolazione trentina non era una novità, già nel XVIII secolo vi sono numerose testimonianze di spostamenti di alcune categorie di mestieri come i perteganti (venditori ambulanti originari della zona del Tesino), gli spazzacamini o i segantini (lavoratori del legno, solitamente provenienti dalle Giudicarie).
Le crisi ambientali ed economiche della seconda metà dell’Ottocento comportano una forte crescita della migrazione, sia interna che esterna, ma soprattutto introducono il tema delle migrazioni transoceaniche che raggiungono un picco alla fine degli anni ’80 pur rappresentando solamente il 5% delle destinazioni raggiunte dai trentini.
