"Mapping Mobilities. Un’analisi storica e digitale dell’emigrazione trentina tra Otto e Novecento" è un progetto promosso dall'Istituto Storico Italo-Germanico della Fondazione Bruno Kessler di Trento, grazie a un cofinanziamento della Fondazione Caritro e alla collaborazione con la Fondazione del Museo Storico del Trentino, l’Archivio provinciale di Trento e l’Archivio di Stato di Trento. La ricerca ha inteso riscoprire e valorizzare il prezioso patrimonio storico-archivistico rappresentato dai quasi 60.000 passaporti emessi tra il 1868 e il 1915, contenuti nel fondo il fondo “Commissariato di polizia” e che sono conservati nell’Archivio di Stato di Trento.<br/>
Data l'ampiezza del fondo, è stato isolato un campione relativo ad anni particolarmente significativi per la storia della mobilità dei trentini.Tra il 1878 e il 1891 le richieste di passaporto aumentano sensibilmente, anche a seguito di eventi naturali che ebbero un impatto significativo sul tessuto economico e sociale del Trentino.  Il periodo compreso tra il 1878 e il 1891 giunge al termine di grandi sconvolgimenti economici, politici e naturali. I risultati qui presentati sintetizzano le caratteristiche degli spostamenti dei trentini, evidenziandone le caratteristiche e inserendolo in un più ampio contesto storico. Il campione considerato ha permesso la digitalizzazione di oltre 12.000 passaporti, grazie a questo lavoro è possibile conoscere i nomi, le provenienze e le destinazioni di migliaia di trentini che nel secondo Ottocento hanno deciso di muoversi oltre i confini della regione.


Nella seconda metà del XIX secolo il Trentino fu caratterizzato da una massiccia crescita del fenomeno migratorio. L'aumento della popolazione, unito a una scarsa industrializzazione, ai limiti del sistema agricolo locale e all'impatto che che il passaggio all'Italia di Lombardia (1859) e Veneto (1866) ebbero sull'economia trentina, furono alla base di un considerevole aumento della mobilità della popolazione locale. Un ruolo decisivo lo ebbero inoltre alcuni disastri ambientali: la devastante alluvione del settembre 1882, e più tardi quelle del 1885 e del 1889, inferse colpi durissimi a un sistema agricolo e industriale già segnato da altri infelici eventi ambientali. Queste catastrofi furono le ultime di una serie di sventurati avvenimenti ambientali cominciati un ventennio prima con un’epidemia di pebrina (una malattia del baco da seta) che provocò la crisi della bachicoltura trentina e dalla diffusione della crittogama, un fungo, nelle viti del territorio.<br/>
Come accennato, gli studi fin qui condotti ci dicono che le migrazioni conoscono una forte crescita durante la seconda metà del XIX secolo ma numeri precisi non ve ne sono, in parte a causa di incertezze nelle fonti ma soprattutto perché non tutte le persone che si spostavano lasciavano traccia di questa scelta.  Il passaporto non era un documento obbligatorio per spostamenti all’interno dei vari territori dell’Impero asburgico e ciò significava che un soggetto in cerca di lavoro poteva spostarsi dalla Valle dell’Adige alla Boemia senza particolari permessi. Allo stesso tempo, cambiare residenza non era facile o scontato come si potrebbe pensare, all’origine di queste difficoltà  vi è soprattutto la necessità di mantenere il diritto di incoltato ovvero il diritto di assistenza in caso di povertà che tutti i comuni dell’impero dovevano garantire ai propri cittadini. Spostare la residenza all’estero, ad esempio, significa perdere questo diritto.<br/>
Le tracce lasciate dagli spostamenti dei trentini sono, quindi, spesso molto incerte. Varie ricerche operate sui registri parrocchiali e/o su censimenti e statistiche dell’Impero asburgico hanno provato a quantificare il fenomeno ma su una base di dati non sempre attendibile. I dati qui presentati riguardano le persone che hanno richiesto il passaporto tra il 1878 e il 1891 e contribuiscono a esaminare più a fondo un periodo particolarmente difficile della storia trentina perché segnato dai disastri naturali.
