Nella seconda metà del XIX secolo la storia del territorio trentino fu caratterizzata da una massiccia crescita del fenomeno migratorio. L’economia di sussistenza portata avanti da larga parte della popolazione non risultò più sufficiente a supportarne il lento ma costante aumento. L’arretratezza dei sistemi produttivi locali e l’impossibilità per l’agricoltura di rispondere ai bisogni nutritivi delle persone furono aggravate da sconvolgimenti politici e ambientali. In particolare, l’annessione della Lombardia (1859) e del Veneto (1866) all’Italia comportarono una profonda trasformazione delle dinamiche di mercato a causa dei dazi doganali imposti dai nuovi confini, e la gravissima alluvione che nel 1882 colpì il territorio proprio a settembre, mese in cui il settore agricolo raccoglieva letteralmente i frutti di un anno di lavoro, spazzò via vitigni, gelsi, cereali e foraggi. Una seconda alluvione si verificò tre anni dopo, nel 1885, con conseguenze seppure meno tragiche comunque importanti e ancora una terza si verificò nel 1889. Queste catastrofi furono le ultime di una serie di sventurati avvenimenti ambientali cominciati un ventennio prima con un’epidemia di pebrina che provocò la crisi della bachicoltura trentina e dalla diffusione della crittogama, un fungo, nelle viti del territorio.

