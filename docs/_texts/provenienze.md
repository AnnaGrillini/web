Nel corso dei decenni questo tipo di mobilità si accresce e si diversifica fino a oltrepassare i confini interni all’impero, come si può vedere dal grafico sulla “tipologia di migrazione” dove il 53% del campione è rappresentato da migrazioni europee. In particolare, la mobilità temporanea arriva a caratterizzarsi come migrazione stagionale attraverso gli spostamenti di lavoratori come gli operai addetti alle opere ferroviarie (aisempòneri) che si dirigevano principalmente prima sui cantieri per la costruzione della ferrovia del Brennero (anni ’60 dell’Ottocento) e poi in qualunque parte d’Europa dove ci fosse una forte richiesta di questo tipo di manovalanza, fino ad arrivare persino in Russia. Oltre a questa categoria, tra i lavoratori stagionali contiamo contadini e/o allevatori che spesso si dirigono in Germania e Svizzera.
